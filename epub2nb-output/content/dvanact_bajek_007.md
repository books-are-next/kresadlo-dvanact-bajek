---
title: 2\. Obluda, lev, parasit a zvířata
contentType: poetry
---

<section>

V jakémsi lese žila mocná **obluda**,  
která tam žrala druhá zvířata,  
takže ji, ovšem, všechna nenáviděla.  
Nicméně, nemohli ti tvorové nic dělat,  
neb z lesa bylo velmi těžko uniknout,  
a koho přistihla, že by se o to snažil,  
toho by zahubila přednostně,  
a každý se jí musel ještě klanět  
a chválit ji za její dobrotu.  
Tak nikdo neznal dne ni hodiny  
a všichni tvoři v lese byli nešťastní,  
až na hnusného na **parasita**,  
který se obludě usadil v prdeli,  
živil se krví její zlaté žíly  
a občas, vystrkuje hlavu z řitě ven,  
mohutným zpěvem ono monstrum chválil,  
vzbuzuje u ostatních tajnou zuřivost.  
Leč šlechetný a ušlechtilý **lev**,  
ač mnohem menší nežli obluda,  
se s monstrem pustil v zápas nerovný,  
a proti očekávání i zvítězil  
a ohyzdnou tu zrůdu zakousl.  
Tu zvířata, jež tomu zápasu  
jen z dáli přihlížela pasivně,  
se k zabitému monstru hrnula  
a rohy, zuby, drápy rozličné  
do bezbranného zanořovala  
a řvala revoluční rozkoší.  
Pak vítězní ti živočichové  
si rozvzpomněli na parasita,  
a v řiti mrtvoly se šťourali,  
aby se také jemu pomstili.  
Parasit ale nebyl k nalezení,  
protože dávno, vida co se děje,  
opustil oné zrůdy zadnici  
a usadil se lvovi pod ocasem  
a odtud na ostatní zvířata  
drobnými drápky dělal dlouhý nos,  
neb nikdo ke lví řiti nemohl  
a parasit byl opět v bezpečí.  
Tu rozezlení zvěří občané  
zpočátku pouze tiše reptali,  
však nakonec se odvážili ke lvu  
s pokornou peticí a žádostí,  
aby jim podržel a dovolil  
vyškrábat parasita ze řiti,  
by nad ním mohli pomstu vykonat.  
Uslyšev lev tu jejich petici,  
zasmál se Ivovským hlasem zhluboka,  
a takto delegaci odvětil:  
            _„Pánové, je mi líto, bohužel,  
_            _leč, jak tu vidíte, jsem pouze lvem  
_            _a musím jednat dle své povahy,  
_            _jak říkali již staří Římané  
_            _latinsky: totiž vznešený hněv lví  
_            _že umí přemoženým odpustit,_[\*](./resources/undefined)            _a tak i tomu parasitovi,  
_            _byť, přiznám se, i v řiti svědil mne.  
_            _Kdybyste byli tehdy přiběhli,  
_            _když měl jsem s monstrem zápas nerovný,  
_            _a přispěli mi svojí pomocí,  
_            _mohli jste parasita zahubit  
_            _a vzít ho s sebou s onou obludou.  
_            _Však, protože jste napřed čekali,  
_            _až jak ten zápas vlastně dopadne,  
_            _a teprv potom byli bojovní,  
_            _musím vám říci pouze: bohužel,  
_            _protože to byl zápas jenom lví  
_            _a lví je teď i rozhodování.“_

</section>

<section>

![](../Images/002.jpg)

_**_— ARGUMENTUM —  
_**Tato bajka se týká některých aspektů současnějšího politického života, jak není těžké poznat._

* * *

_[\*](./resources/undefined) Parcere subiectis scit nobilis ira leonis._

</section>
