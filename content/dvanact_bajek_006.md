---
title: 1\. Tučňáci a albatros
contentType: prose
---

<section>

_**Tučňáci** pořádali soutěž v létání,  
že totiž na prostranství k tomu ustanoveném,  
každý z nich různě pobíhal a poskakoval,  
mávaje přitom zakrslými křídly,  
před tváří zasvěcené poroty,  
jež, ač běhali vlastně všichni stejně,  
poskoky, obraty a třepetání  
rozličně přísně posuzovala  
a udílela za ně různé body.  
To vida vzduchu pán, pták **albatros**,  
domníval se, že snadno zvítězí,  
a přihlásil se také do soutěže.  
Leč běda — ledva, že se jenom vznesl  
a provedl pár vzdušných loopingů,  
již křičeli, že může klidně přestat,  
protože prý byl diskvalifikován,  
jelikož létá pouze po staru  
a též se nepatřičně vzdušným letem chlubí.  
            „Také my, tučňáci, za dávných časů,“  
prohlásil nestór slavné poroty,  
            „jsme létali kdys takto primitivně,  
            jak svědčí našich křídel anatomie.  
            Leč času postupem a sofistikací,  
            neboť nám bylo nutno plavat s proudem,  
            jsme opustili vzdušnou ješitnost,  
            a létáme teď správně na zemi,  
            spojeni jsouce takto se svou podstatou,  
            a na takové vzdušné fanfarónství  
            při kterém letec nemá nohy podepřené,  
            hledíme s posměchem a pouhou pohrdou.“  
Slyše to albatros mu pravil v odvět:  
            „Trhni si nohou, mrzký hurvínku!  
            Je jasné, že z tebe mluví pouhá bledá závist,  
            a proto převracíte všechno na ruby,  
            černému řkouce bílé a bílému černé.  
            Nicméně, ať si říkáte co chcete,  
            zůstává faktem, že já umím létat,  
            kdežto vy pouze poskakujete,  
            byť byste to i letem nazývali.  
            Leč sama objektivní realita  
            vás jasně usvědčuje z nepravdy,  
            protože já ti mohu z výšky kálet na hlavu,  
            leč ty to zdola se mnou nedokážeš,  
            jak svědčí empirická evidence.  
            A ať si říkáte co jenom chcete,  
            je ještě mnoho tvorů v Antarktidě,  
            kteří se budou kochat pohledem  
            na elegantní můj a majestátní let,  
            a vaše dobrozdání k tomu nepotřebují.  
            A i kdyby snad všichni náhle vyhynuli,  
            ta rozkoš, pravím, kterou já mám z letu  
            a kterou, pěšáci, vy nikdy nepoznáte,  
            mi sama je nejlepší odměnou.“  
Pravil, a dovodiv svou první thesi skutkem,  
odlétl vzhůru na mohutných křídlech._

  
  

![](../Images/001.jpg)

</section>

<section>

_**— ARGUMENTUM —  
**Tato bajka komentuje situaci v současné poesii._

</section>
