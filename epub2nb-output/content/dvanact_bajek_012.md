---
title: 8\. Kůň a rejsek
contentType: prose
---

_Kůň, uvázaný k žlabu ve stáji,  
se chlubil maličkému rejskovi:  
               „Hle, jak jsem daleko to dopracoval,  
               že stal jsem se tak velkým zvířetem,  
               úpornou pílí četných generací,  
               a to z velice skromných začátků,  
               neboť můj pradědeček EOHIPPUS  
               byl všeho všudy jenom zvící kočky,  
               však pilně pracoval a snažil se,  
               že jeho potomek, kůň OROHIPPUS,  
               byl velký už jak asi menší pes,  
               byť by byl ovšem ztratil jeden z prstů,  
               a MESOHIPPUS, pouze tříprstý,  
               ten už byl velký jako asi koza,  
               a tak to pořád pokračovalo,  
               až PLIOHIPPUS byl už jako poník  
               a měl jen prostřední prst, jako já,  
               recentní kůň, EQUUS CABALLUS —  
               kteroužto historii jsem poněkud zkrátil,  
               neb podrobnosti nejsou důležité,  
               však podstatná je věci morálka:  
               že totiž soustředěná podnikavá snaha  
               přivodí vzrůst a prosperitu zvěři,  
               kdežto ty, rejsku, neboť na nic nedbáš,  
               jsi víceméně v jednom tahu stejný  
               jako tvá první známá fosilie,  
               a nezvětšil ses ani o kousek.“_

_Tomuto odpověděl rejsek SOREX:  
               „Toť věru koňská úvaha a rozum!  
               Jsi sice velký, značně mohutný,  
               však uvázán jsi k žlabu na ohav  
               a ve dne musíš těžce pracovat,  
               zatímco já si dělám to, co chci.  
               Tak snaha úporná tě spoutala  
               a zbavila tě zcela svobody.“_

_**— ARGUMENTUM —  
Tato bajka vyjadřuje rub podnikatelských snah, že totiž podnikatel, byť úspěšný, potom neví, kde mu hlava stojí, a je permanentně zapřažen.**_
