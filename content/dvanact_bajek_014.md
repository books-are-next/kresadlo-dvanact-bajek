---
title: 10\. Volavka a axolotl
contentType: poetry
---

<section>

V jakési louži kdesi v Mexiku,  
jež byla dočasná a měla brzy vyschnout,  
se v hojné míře vyskytovali  
mlokové _AMBYSTOMA MEXICANUM_  
po česku: axolotl mexický.  
A protože tam měli málo žrádla,  
uchýlili se ke kanibalismu  
a jedni axolotli žrali druhé,  
a kteří žrali víc, víc vyrostli,  
a mohli lépe požírat ty menší,  
jak krutý přírodní vždy káže řád.  
_COCHLEARIUS COCHLEARIUS_,  
což jedna mexická je volavka,  
se ale u té louže usadil  
a začal na potravu lovit axolotly.  
A ovšem nejdřív pochytal ty větší,  
z čehož se oni malí radovali,  
však jakmile byl velké vychytal,  
pustil se pták ten vodní do menších  
a vzápětí tu louži vybílil.  
Tu pravil jeden z mloků posledních:  
            _„Když objevil se COCHLEARIUS  
_            _a začal velké ony mloky lovit,  
_            _myslil jsem, že je ňáká spravedlnost,  
_            _však nyní vidím, že tomu tak není,  
_            _neb dřív nás žrali pouze větší mloci,  
_            _však teď nás žere taky volavka,  
_            _a to, že sežrala už mloky větší,  
_            _je pouze velmi slabá útěcha,  
_            _neb teď už žraní týká se i nás.“_

</section>

<section>

**![](../Images/010.jpg)**

**_— ARGUMENTUM —  
a/ Chudej člověk je vždycky bit.  
b/ Nespoléhej na osvoboditele, protože ten se pak často  
     obrátí proti tobě._**

</section>
