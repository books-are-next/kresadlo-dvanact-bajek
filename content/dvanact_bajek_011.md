---
title: 7\. Hrabáč kapský a kavka
contentType: poetry
---

<section>

_![](../Images/007.jpg)_

_Pták **kavka** čili _CORVUS MONEDULA_  
zaletěl kdys do zoologické zahrady,  
kde spatřil ve příslušné ohrádce,  
že prohání se prapodivné zvíře,  
což byl _ORYCTEROPUS AFER_ čili **hrabáč kapský**.  
A z ORYCTEROPODA byl pak jelen,  
neb netušil, co by to mohlo být,  
protože o něm nikdy neslyšel,  
jakožto o jediném představiteli  
zvláštního řádu TUBULIDENTATA,  
a tabulku si přečíst neuměl.  
Tu zvolal MONEDULA zmateně: „Aj vaj!  
            To zvíře zde je zřejmě jakés prase,  
            neboť má rypák trochu jako prasečí  
            a po těle je rovněž téměř holé.  
            Však ve srovnání s řádným prasetem  
            se ovšem jeví méně dokonalým,  
            neboť má dlouhé uši jako zajíc  
            a dlouhý ocas skoro jako klokan,  
            a také nohy toho zvířete,  
            jež hyzdí nepatřičně velké drápy,  
            se ovšem vůbec srovnat nedají  
            s elegantním paznehtem prasátka.  
            Též možno tomu tvoru vyčísti,  
            že vůbec dostatečně nesmrdí  
            tak jako každé své cti dbalé prase,  
            či americká svině PECARI.  
            Tak, ačkoliv je pouze běžným prasetem,  
            pořádné praseckosti ani nedosahuje,  
            a tudíž je to tvor nižšího řádu.“  
Tak pták ten kavka, ve své blbosti,  
kapského nerozeznal hrabáče,  
a prokázav tak drzou nevzdělanost,  
odletěl opět krákat někam jinam,  
nejsa si blbosti své avšak ani vědom._

</section>

<section>

**![](../Images/008.jpg)**

_**— ARGUMENTUM —  
Tato bajka je zaměřena proti dnešní drzé, polovzdělané** **mládeži, která pronáší hloupé apodiktické soudy o věcech, kterým vůbec nerozumí.**_

</section>
