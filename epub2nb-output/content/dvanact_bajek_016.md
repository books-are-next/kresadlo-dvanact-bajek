---
title: 12\. Člověk a štěničák
contentType: prose
---

<section>

_Člověk pozoroval kdys samce štěnice  
— CIMICEM LECTULARIUM GENERA MASCULINE —  
jak souloží s vlastními nymfami,  
i zhnusil se a pravil k němu: „Prase!  
               Nedosti na tom, že se živíš krví  
               a nenecháš pokojné lidi spát  
               a tím též přenášíš rozličné nemoce,  
               nedosti na tom, že, jsa rozmáznut,  
               ohavně smrdíš puchem nasládlým,  
               ale jsi ještě k tomu mrzký pedofil,  
               leč nedosti i na pedofilii —  
               však zneužíváš ještě vlastní potomky  
               a potenciálně i obou pohlaví!  
               Kdybys byl člověk, šel bys do basy,  
               ze které bys tak hnedka nevyšel —  
               tvá mrzkost dosahuje tímto vrcholu!“  
Jemu však odpověděl štěničák,  
jenž ovšem v bajce mohl hovořit:  
               „Ničemu nerozumíš, človíčku!  
               Neb u vás lidí pedofilie  
               je jasnou abnormální aberací,  
               jež neslouží žádnému účelu  
               a nadto děti těžce traumatisuje.  
               Však u nás, u štěnic, je tomu zcela jinak,  
               neb je to součástí reprodukčního cyklu,  
               protože tím, že zneužívám nymfy,  
               vstřikuji jim své sperma do střeva  
               a tím je živím, jako u jiných  
               zvířat své mladé matka živí mlékem.  
               Tak, místo abych byl snad zlotřilcem,  
               jsem řádným živitelem potomků,  
               však proč že se to takto udělalo,  
               vím stejně málo, jako to víš ty.  
               Leč příroda, můj milý človíčku,  
               je neuvěřitelně rozmanitá  
               a fantastičtější, než by kdo tušil.“_

</section>

<section>

![](../Images/012.jpg)

_**— ARGUMENTUM —  
**Jiné bytosti – jiný způsob. Příroda je ještě bizarnější než Křesadlo ve svých knihách, takže proč by nebyl._

</section>
