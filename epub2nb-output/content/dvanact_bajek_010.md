---
title: 4\.–6\. Tři kratší bajky lidového původu
contentType: poetry
---

<section>

I.  
Šlakol tečkovaný _DASYURUS VIVERRINUS  
/_což jakás vačnatá je kuna aneb kočka/  
klokana pronásledoval kdys pižmového,  
kterýžto _HYPSIPRYM__NODON MOSCHATUS  
_je drobné zvíře zvící potkana.  
Však když už kořist téměř dosahoval,  
chytil se šlakol náhle do želez,  
jež nastražili bodří Australané.  
Klokánek _HYPSIPRYMNODON_ to vida  
se rychle nazpět k šlakolovi vrátil  
a, přitočiv se k němu odzadu,  
vykonal na bezbranném soulož násilnou —  
buď, že ten šlakol byla samice,  
anebo naopak ten klokánek byl gay —  
a pravil chlubně hláskem pisklavým:  
            _„Copak jsem ti už dávno neříkal,  
_            _že se s tebou srát dlouho nebudu?!“_

</section>

<section>

II.  
_MACROSCELIDES PROBOSCIDEUS  
_presslovským jménem bércoun africký  
a po anglicku the Elephant Shrew,  
což po česku je asi „sloní rejsek“,  
neboť má dlouhý pohyblivý rypák,  
ač jinak podobá se dlouhonohé myši,  
se kdysi zamiloval do slonice  
a všelijak jí různě nadbíhal,  
ale ta si ho vůbec nevšímala  
a zřejmě nebrala ho vůbec na vědomí.  
Tu rozzuřil se bércoun africký,  
a chtěl se domoci své touhy násilím.  
Vylezl tudíž vzadu po noze  
a začal se slonicí mít svou vůli,  
což tato ani nepozorovala,  
neb bércoun africký je velmi malé zvíře.  
Tu stalo se, že kolem létla vosa  
a bodla slonici tu do rypáku,  
až slonice zařvala bolestí.  
Tu chlubně pravil bércoun africký:  
            _„No vidíš, to ti dávám, že už křičíš!“_

</section>

<section>

III.  
Pták moa _PACHYORNIS ELEPHANTOPUS  
_na Novém Zélandě, když ještě živ byl, potkal,  
kiviho jakéhos _APTERYX SPECIES._  
Tu pravil ten pták moa kivimu:  
            _„Hé, kivi, hele, jak jsem veliký,  
_            _a ty jsi proti mně tak maličký!“  
_Tu pravil v odvět kivi moovi:  
            _„No ale — já byl loni nemocný!“_

  
  

![](../Images/005.jpg)

</section>

<section>

**_— ARGUMENTUM —  
_**_Tyto tři bajky jsou zaměřeny proti těm, kdož přeceňují své síly, schopnosti a význam, chybně chápou události a okolnosti._

</section>
